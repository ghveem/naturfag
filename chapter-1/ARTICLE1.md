#Forsking
##Forsking – innleiing
Barn og ungdom er forskarar av natur. På skulen skal vi utvikle dei nysgjerrige sidene våre og supplere med kunnskap om kva for metodar som kan gjere søkinga etter ny kunnskap meir effektiv.


![En jente deltar i fysikk-eksperiment under Forskningsdagene 2007 Bergen](http://cdn-c.ndlap3.seria.net/sites/default/files/imagecache/fag_preset/images/sy732941.jpg?fag=7) 


![En liten gutt leker med en potteplante
Ei forskarspire! 
](http://cdn-c.ndlap3.seria.net/sites/default/files/imagecache/Hoyrespalte/images/Barn%20og%20hibiskus.jpg)

   
 
![Barn går inn i en mørk hule
Er dette farleg tru?
Fotograf: agapbulusan
](http://cdn-a.ndlap3.seria.net/sites/default/files/imagecache/Hoyrespalte/images/Barn%20inn%20i%20hule.jpg) 
   
 
>     Forsking er det vi gjer når vi ikkje veit kva vi held på med.
>     Forskar frå CERN

![Mannshøye hekker i et labyrintmøsnter
Labyrint av hekkar.
](http://cdn-a.ndlap3.seria.net/sites/default/files/imagecache/Hoyrespalte/images/Longleat_maze.jpg) 
  
##Unge forskarar

Gjennom heile grunnskulen har du som elev vore ei forskarspire, altså ein liten forskar. Læreplanen for naturfag fortel kva du skal kunne om dette temaet etter andre, fjerde, sjuande og tiande steg, og kva som dermed blir venta av kunnskap når du startar på vidaregåande skule.

##Vi er nysgjerrige av natur
Men vent no litt: Er ikkje alle barn og unge forskarar av natur? Er det ikkje slik at vi er nyfikne på alt nytt vi støyter på? I naturen, i kvardagen, på Internett eller i eit nytt dataspel? Jo, truleg er vi menneske laga slik at vi berre må finne ut av ting, noko som òg har gjort at vi har lykkast på jorda, i den forstand at vi har teke over heile kloden.

##Er kunnskap nødvendig?
Kva meiner vi då med at vi skal lære oss å forske, når vi er ekspertar alt frå fødselen? Verda er jo full av såkalla gründerar, som trass i at dei har gjort det elendig på skulen, har gjort store oppfinningar og oppdagingar, starta verksemder og blitt millionærar. Har vi bruk for forskarar som bruker årevis på studiar? Forskarar som grev seg djupt ned i kunnskap og blir ekspertar på smale fagfelt?

##Spira veks
Som barn bruker vi ingen spesiell metode når vi undersøker ting. Vi prøver berre å finne ut så mykje som mogleg om staden, tingen eller fenomenet. I ungdomsskulen har du lært nokre metodar som gjer at du har blitt meir effektiv til å forske: du har gjennomført forsøk, og laga rapportar om dei. Hugsar du noko av det utstyret du brukte til forsøka? Tenk på det når du no skal gå vidare: er det noko som kan målast eller vegast; kva utstyr er i så fall aktuelt?

##Bli ein betre observatør
På vidaregåande skule skal du bli endå flinkare til å gjennomføre undersøkingar. Du skal òg bli meir nøyaktig i arbeidet og betre til å gjere gode observasjonar. I staden for berre å gjere eit forsøk ein gong, skal du kanskje gjere det om att, men med litt forskjellige føresetnader. Basert på det du observerer, skal du lage ein teori, som du skal kunne diskutere med andre og forsvare.

##Prøv sjølv, og sjå om det stemmer
Forsking er noko heilt anna enn det vi vanlegvis kallar "å gjere forsøk", som er å ta opp att tidlegare oppdagingar. Forsøk med kjent resultat har likevel ein verdi, fordi elevane sjølve får stadfest gamle hypotesar, og dei lærer seg praktisk laboratoriearbeid.  Ein kan seie at det har vore ein "flyskule". Er du ein av dei som lærer seg kunsten og flyg i veg for å forske på eigne idear?


*Tekst:*
![Opphav og bruksrett: Einar Berg. Creative Commons License:by-nc-sa](http://cdn-b.ndlap3.seria.net/sites/all/modules/creativecommons_lite/images/buttons_small/by-nc-sa.png)

*Bilder*
![Opphavsmann sytoha
Creative Commons: cc-by-nc-sa](http://ndla.no/sites/all/modules/creativecommons_lite/images/buttons_large/by-nc-sa.png)